En vigtig behandling af nældefeber er at fjerne den udløsende årsag, men det er desværre kun muligt hos et mindretal af patienter med nældefeber (cirka 20%). Tænk derfor over mulige sammenhænge med medicin, infektioner og fødevarer og din nældefeber.

Ved fysisk nældefeber er det vigtigt at undgå de påvirkninger, der kan udløse symptomer. Specielt er det vigtigt ved "kuldeurticaria", hvor fx badning i koldt vand kan give anledning til så voldsomt et anfald, at du går i shock.

Ved akut nældefeber kan du blive behandlet med antihistaminer, der hjælper med at gøre kløen mindre.

Tabletter, som indeholder binyrebarkhormon (kortison) er effektive, men bruges sjældnere og kun kortvarigt (dage til få uger) ved store udbrud af nældefeber, idet der er store bivirkninger ved at behandle i længere tid.

Ved kronisk urticaria behandles ligeledes med antihistamin, som er effektiv i de fleste tilfælde.

Hvis behandlingseffekten ikke er tilstrækkelig, kan der ved kronisk urticaria behandles med omalizumab, et nyudviklet antistof der doseres som injektioner hver 2. eller 4. uge.

Det er speciallæger i hudsygdomme, der bestemmer om du skal have antistoffet. 

Hvad kan jeg selv gøre?
Hvis du kender den udløsende årsag, skal du undgå denne.

I de fleste tilfælde af nældefeber kan du ikke selv gøre noget for at undgå udbrud.

Hvordan undgår jeg at få eller forværre nældefeber?
Vær opmærksom på fysiske faktorer, medicin eller fødevarer, der kan udløse anfald af nældefeber.

Før eventuelt en dagbog over, hvor tit og hvornår du får anfald, hvis du har kronisk nældefeber. 

Hvornår skal jeg søge hjælp? 
Hvis du oplever, at dine slimhinder i mundhulen hæver, eller du får besværet vejrtrækning, skal du søge lægehjælp med det samme.