Nældefeber eller urticaria er et kløende udslæt, der giver hævelse i huden, det opstår akut, og de enkelte elementer (områder) svinder igen inden for 24 timer, mens nye eventuelt kommer til.

Hudelementerne er hvidlige og hæver sig op over hudniveau og kaldes kvadler. De største elementer kan være blege i midten og fremtræde med en let rødlig ring omkring.

Nældefeber kan være akut eller kronisk eller udløst af fysiske påvirkninger (fysisk urticaria).

Når nældefeberen har varet i over 6 uger, kalder man det kronisk nældefeber/urticaria.

Akut og kronisk nældefeber kan være udløst af medicin, du har indtaget, af infektioner eller af madvarer, men hos mere end 80 % finder man ikke årsagen til sygdommen.

En særlig type af nældefeber er angioødem. Her er hævelsen ofte mere diffus og sidder dybere i huden, typisk fx på øjenlåg, på læber, kønsdele, tunge eller i de øvre luftveje. Huden er mindre rød og klør ikke. Hævelsen ved angioødem kan vare i op til 3 døgn.

Fysisk urticaria kan udløses af kulde, varme, vand, tryk og sol på huden.

"Urticaria factitia" (urticariel dermografisme) er en tilstand, hvor personen udvikler nældefeberelementer som følge af, at man kradser let i huden. Elementerne svinder inden få timer. Ved urticaria factitia kan almindelig berøring af huden give kløe.

Enkelte patienter kan udvikle nældefeber som følge af langvarigt og kraftigt tryk. Dette kaldes "trykurticaria", og giver ofte smerter end kløe.

Ved "kuldeurticaria" udløses nældefeber af kulde, fx efter koldt bad eller kold blæst.

"Solurticaria" kommer som følge af soludsættelse. En særlig form for nældefeber er "kolinerg urticaria" som udløses af fysisk aktivitet med efterfølgende sveddannelse.

"Kontakturticaria" opstår efter direkte kontakt med et allergen (fx latex) eller en toksisk påvirkning (fx brændenælder). Ved kontakturticaria kommer kløen akut på berøringsstedet, og der opstår kvadler på huden på det pågældende sted efter få minutter.