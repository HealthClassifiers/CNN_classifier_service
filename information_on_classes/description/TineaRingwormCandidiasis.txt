Ringorm hedder også "tinea corporis", det er en svampeinfektion i det yderste lag af huden, og skyldes den gruppe af svampe, der kaldes dermatofytter.

"Tinea corporis" betyder svamp på kroppen. Det viser sig som et let kløende udslæt, som har form af en rød ring med normalt udseende hud i midten.

Svampeinfektioner andre steder på kroppen bliver også navngivet efter placering:

Fodsvamp (tinea pedis). Svampeinfektion i de fugtige områder mellem tæerne og nogle gange på selve foden
Lyskesvamp (tinea cruris). Svampeinfektion på indersiden af lårene/i lysken
Hårbundssvamp (tinea capitis). Denne form er hyppigst hos børn og medfører røde, kløende pletter i hårbunden, hvor hårene knækker af
Ringorm er en ufarlig tilstand, men bør behandles, da infektionen ødelægger hudens funktion, som barriere mod bakterier.

Behandlingen består i lokalbehandling med svampedræbende creme.