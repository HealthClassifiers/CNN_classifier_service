Hvordan  ser vedbend/ efeu ud?
Vedbend også kaldet efeu er en almindelig stue- og haveplante, der er udbredt i hele Danmark. Planten opdeles i småbladede og storbladede vedbend. Udseendet af bladene kan være vidt forskelligt fra fligede til langagtige og linseformede. Dele af bladet kan være hvidligt eller lysegrønt. Planten kan optræde som bund-/dækplante eller som slyngplante i haven. Det er kun de planter, som findes i den fri natur (have eller skov), der bliver så store, at de blomstrer (små gullige blomster) og udvikler de giftige sorte bær. Det skyldes, at planten skal have en vis størrelse og alder, førend den bærer frugt. På planteskolerne kan man købe en vedbend, som kaldes buskvedbend og er en aflægger af topskud, der har haft blomster og bær. Disse vedbend blomstrer og kan sætte de giftige bær med det samme. Producenter af vedbend (efeu) fortæller, at der aldrig ses blomster og bær hos de kultiverede sorter, der bruges som stueplanter.

Hvordan kommer hunden i kontakt med vedbend?
Hunde kan komme i kontakt med vedbend overalt i den fri natur. Men eftersom det kun er planter med bær, der indeholder gift i en koncentration, som er farlig for dyr, behøver man ikke nødvendigvis at blive panisk, hvis man har vedbend i haven eller stuen. Planter med bær skal man derimod passe på, da de sorte bær kan se delikate ud og friste hunde til at æde dem.

Hvilken gift indeholder vedbend?
Vedbend indeholder et glykosid ved navn hederagin. Der er en meget svag koncentration af stoffet i hele planten, og denne er uden betydning i forgiftningssammenhæng. Bærrene derimod indeholder en høj koncentration af hederagin.