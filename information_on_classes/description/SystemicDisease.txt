Det er en sjælden sygdom i bindevævet, der ofte starter i huden og i blodkarrene på hænderne.

"Scleros" betyder hård - det ord beskriver, den stive hud der opstår.

Systemisk betyder, at den påvirker det meste af kroppen. Det vil sige, at sygdommen påvirker mange organer, hvor der dannes mere bindevæv.

Det er også en karsygdom, blodkarrene bliver mere stive og kan lukke sig næsten helt sammen. Det ses ved de hvide og blå fingre, der også er typisk for sygdommen, kaldet Raynauds fænomen.

På sigt bliver huden tyndere, og også underhud og muskler kan skrumpe. Indre organer som fordøjelseskanalen, lungerne, hjertet og nyrerne bliver påvirket i varierende grad.

Forstyrrelser i immunsystemet følger også med, da der dannes nogle særlige antistoffer imod ens eget væv (autoantistoffer).