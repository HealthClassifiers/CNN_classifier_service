Typisk ses et rødt udslæt dækket med hvide, fastsiddende skæl. Denne hudforandring kaldes også en psoriasis plaque (udtales plak).

Udslættet kan dække store hudområder, men der ses også mindre møntstore - eller helt små, dråbeformede pletter.

Hos de fleste kløer det kun lidt, men 10-20 % oplever en voldsom kløe.

Sygdommen svinger i intensitet, og man kan have sygdomsfrie perioder, som varer fra uger til år, men risikoen for nye udbrud er til stede hele livet.

5-30 % af personer med psoriasis får psoriasis gigt (psoriasis artrit), der kan være en alvorlig gigtsygdom.

Psoriasis kan også involvere neglene. Det er ofte smertefuldt og besværligt, da negle kan falde af og huden være rød og skællende indenunder.

Man kan også have psoriasis på kønsorganerne eller i hudfolder under bryst og mave.