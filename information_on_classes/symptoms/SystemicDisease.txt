Systemisk sklerodermi kan vise sig på mange måder, men starter stort set altid med stivhed af huden i fingerspidserne.

Sygdommen påvirker huden og mange indre organer, og sværhedsgraden varierer derfor fra person til person.

Eksempler på symptomer og tegn er:

Hudforandringer med fortykkelse og stivhed af huden på fingre og hænder er almindeligt. Hyppige steder er ansigt, hals, fingre. Sår på fingerspidserne er et vigtig fund. Sårene er smertefulde og har svært ved at hele. Nogle gange inden diagnosen er stillet, har man måttet amputere en finger
Nogle patienter har kløe i huden, nogle får en meget spættet pigmentering af huden
Raynauds fænomen er også hyppigt. Fingre og hænder bliver blege, når de udsættes for kulde. Der kommer smerter i fingrene, som bliver blå og derefter røde og dunkende. Fingrene gennemgår alle farverne i det franske flag, og forandringerne er skarpt afgrænsede mod den normale hud
Besvær med at synke mad og senere også flydende kost. Kvalme, opkastninger, vægttab, ondt i maven, diarré og problemer med at holde på afføringen
Forpustet ved anstrengelser, senere også i hvile
Tør hoste og ondt i brystet
Højt blodtryk
Smerter i musklerne og i leddene, som bliver mindre bevægelige og hæver op
Fingrene kan komme til at ligne pølsefingre
Træthed ses hos 80 %